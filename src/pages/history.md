---
title: "Історія"
layout: "../layouts/InfoLayout.astro"
---

Косів – столиця гуцульського краю. Місто розташоване обабіч річки Рибниці – правої притоки Прута, у передгір’ї мальовничих Карпат, до околиць якого увійшли два села: Монастирське (1906 р.) та Москалівка (1932 р.). Знаходиться в сейсмічно небезпечній зоні. Косів як містечко відродилося у 1564 році, хоча перші постійні поселення цього краю виникли на початку ХІV століття, за часів Галицько-Волинського князівства. По занепаді цієї могутньої держави в 1340 році гуцульський край потрапляє до Молдавського воєводства, а в 1370-1387 рр. перебуває під владою Угорщини. З 1395 року ним майже чотириста літ володіла Польща, а в 1778 році ця територія була приєднана до Австрійської імперії.

За часів Австрії в 1792 році в Косові відкрито першу школу з польською та німецькою мовою навчання. а в 1821 році – народну школу, де вчили дітей лише читати, писати і рахувати. У 60-х роках ХІХ століття школа стала трьохкласною, а у 80-х – шестикласною. Проте через нестатки і потребу працювати в домашньому господарстві, щоб вижити, близько 80% дітей і дорослих були неписьменними. У 1867 році Косів стає центром повіту.

З 1905 року в містечку діяли вже дві школи – чоловіча і жіноча – обидві п’ятикласні з українською мовою навчання. За часів окупації Польщею (1919-1939 рр.) школи стали семикласними з польською мовою навчання, українська мова викладалась як предмет. У місті діяли польська і єврейська гімназії та декілька приватних шкіл, а після розпаду Польщі з жовтня 1939 року почала діяти українська гімназія, проте вона проіснувала лише декілька місяців, бо з січня 1940 року стає десятирічкою. З вересня 1939 року Косів стає районним центром, тоді ж і було скасовано поділ шкіл на чоловічі і жіночі, а в січні 1940 року на їх базі були створені дві середні школи. Педагогічні колективи цих шкіл складалися з учителів колишніх польської, єврейської та української гімназій.

За часів німецької окупації десятирічки у місті закрили. Діяла лише одна семирічна школа, яка розмістилася в колишньому приміщенні загальноосвітньої школи для хлопчиків по вулиці Шкільній. Зразу після війни в місті відновили середню школу в колишніх будівлях початкової школи села Москалівки, оскільки довоєнне приміщення школи було зруйноване, а в самому центрі міста продовжувала функціонувати семирічна школа. Згодом вона стає восьмирічною, а з 12 вересня 1975 року рішенням Косівської районної Ради депутатів трудящих її реорганізовано в середню школу №2 м. Косова на 17 класів, 17 комплектів, 514 учнів. Першим директором школи стала Власенко Олена Якимівна, яка обіймала цю посаду у восьмирічній школі з 1955 року.

Школа знаходиться в центрі міста Косова на правій стороні ріки Рибниці в колишніх приміщеннях Косівської середньої школи, збудованих у 1959 році, по вулиці Грушевського, 8.

10 жовтня 2019 року змінено назву закладу освіти на Косівський ліцей №2 імені Михайла Павлика.
